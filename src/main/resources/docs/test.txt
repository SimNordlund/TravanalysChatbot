Sammanfattning

Finansinspektionen beslutar om ändrade föreskrifter om amorteringskrav. Detta
efter att regeringen den 30 november 2017 lämnade sitt medgivande till att
Finansinspektionen beslutar föreskrifterna.
Ändringen innebär att nya låntagare med bolåneskulder som överstiger
4,5 gånger bruttoinkomsten ska amortera minst 1 procent av skulderna utöver
det gällande amorteringskravet. Syftet med åtgärden är att öka de svenska
hushållens motståndskraft mot störningar. Motiveringen till och utformningen
av det skärpta kravet presenteras i denna beslutspromemoria. De ändrade
reglerna gäller från och med den 1 mars 2018.
Bolån fyller en viktig funktion i ekonomin eftersom de gör det möjligt för
hushåll att delvis använda framtida inkomster för att betala för en bostad.
Därigenom slipper hushållen spara till hela utgiften för en bostad innan
förvärvet kan ske. Men hushållens skulder, som till största delen består av
bolån, skapar även risker för den svenska ekonomin. Höga bostadspriser, låga
bolåneräntor och en stark konjunktur gör att hushållen lånar mycket. De
svenska hushållens bolån uppgår totalt till cirka 3 000 miljarder kronor och
utgör hushållens största ekonomiska åtagande. Bolånen utgör också nästan
hälften av de svenska bankernas utlåning. Hur bostadsmarknaden och
hushållens skulder utvecklas framöver är därför av stor betydelse för
hushållens och Sveriges ekonomi.
Riskerna kopplade till hushållens skulder handlar för närvarande primärt om att
högt skuldsatta hushåll kan komma att dra ner sin konsumtion kraftigt vid en
makroekonomisk störning. Bedömningen stöds av utländska erfarenheter från
finanskrisen 2008–2009. Om många hushåll samtidigt drar ner sin konsumtion
kan det förstärka en ekonomisk nedgång. Utvecklingen med höga och stigande
skuldkvoter, dvs. lån i förhållande till inkomst, bland många låntagare innebär
därför en förhöjd makroekonomisk risk. Det amorteringskrav som infördes
2016 var knutet till belåningsgrad, dvs. lånet i förhållande till bostadens värde.
Det har dämpat skulderna bland nya bolånetagare och därmed ökat deras
motståndskraft mot makroekonomiska störningar. Men många nya
bolånetagare har fortsatt stora skulder i förhållande till sina inkomster och storleken på bil.